<!DOCTYPE html>
<html lang="en">
<head>
    <meta charset="utf-8">
    <title>嬉戏实验室 - [书论整理]元·佚名《书法三昧》</title>
    <meta name="description" content="">
    <meta name="author" content="黄复雄">
    <meta name="viewport" content="width=device-width, initial-scale=1.0">

    <!-- Le HTML5 shim, for IE6-8 support of HTML elements -->
    <!--[if lt IE 9]>
    <script src="/theme/html5.js"></script>
    <![endif]-->

    <!-- Le styles -->
    <link href="/theme/bootstrap.min.css" rel="stylesheet">
    <link href="/theme/bootstrap.min.responsive.css" rel="stylesheet">
    <link href="/theme/local.css" rel="stylesheet">
    <link href="/theme/pygments.css" rel="stylesheet">

    <!-- So Firefox can bookmark->"abo this site" -->

</head>

<body>

<div class="navbar">
    <div class="navbar-inner">
    <div class="container">

         <a class="btn btn-navbar" data-toggle="collapse" data-target=".nav-collapse">
             <span class="icon-bar"></span>
             <span class="icon-bar"></span>
             <span class="icon-bar"></span>
         </a>

        <a class="brand" href="/">嬉戏实验室</a>
        <div class="nav-collapse">
        <ul class="nav">

            <li><a href="http://www.xiiigame.com">XiiiGame</a></li>
           
            <li><a href="/pages/about.html">About</a></li>
        </ul>
        </div>
        
    </div>
    </div>
</div>

<div class="container">
    <div class="content">
    <div class="row">

        <div class="span9">
    <div class='article'>
        <div class="content-title">
            <h1>[书论整理]元·佚名《书法三昧》</h1>
2020-07-17 周五

	by 		<a class="url fn" href="/author/huang-fu-xiong.html">黄复雄.</a>
 


        </div>
	
        <div>
<p><em>这是几年前整理的十篇书论。版本来源比较杂，谨供一般性阅读。</em></p>
<p><strong>书法三昧</strong>
<em>元·佚名</em></p>
<p>楷法虽出于汉、魏，未见于三代，其源要从篆隶而变也。其点画、波、磔、横从、曲直、圆锐、端侧岂徒然哉，其中必有法矣。夫分上而分下，辨左而辨右，宜偏宜中，或藏或露，有起而有止，当向而当背，其俯仰，其收驻，其推让，其回折，先后开合之次序，大小长短之类聚，必使相称相应，然后体始成，而少合乎古人变楷初意尔。不然，字势虽可爱而无法之可尚，不过一楷书俗吏，如涪翁所云何足重哉。此编名书法三昧，不知撰者谁氏。其言或本于古人之所已言，而书则未有能尽知也。前元时见于都下馆阁名臣家，渔阳鲜于枢、吴兴赵松雪、康里巙巙子山常宝爱之。参政周伯琦来吴中，久而人方知其有是编。其归鄱阳也，人始得而相传之，乃知诸公之宝爱果然也。古人论书云：一须人品高，二须师法古。是书之法，学者习之，固常熟之于手，必先修诸德，以熟之于身，德而熟之于身，书之于手，如是而为书焉，其容止之可观，进退之可度，隐然自见于毫楮之间，端严而不刻，温厚而难犯，如邓志之论蔡君谟，始可以为善矣。临池君子，其谓然乎？金华胡翰仲申父识。</p>
<h2 id="_1">〇书法三昧歌</h2>
<div class="highlight"><pre><span></span><code>执笔之法，实指虚拳。
运笔之法，意在笔先。
八法立势，永字精研。
一字体态，侧倚取妍。
仰覆向背，开合折旋。
垂缩留放，肥瘦方圆。
画分篆隶，锋别正偏。
藏锋聚气，结构绾牵。
习与俱化，心手悠然。
凡兹三昧，参透幽玄。
苟非知者，不可以传。
</code></pre></div>
<h1 id="_2">一  下笔</h1>
<p>下笔之始有折锋，有搭锋。凡作字，第一多是折锋，第二三字多是搭锋，承上笔势故尔。若一字之间右边多，是折锋应在左边故也。又有平起如隶，藏锋如篆。大要折搭多精神，平藏善含蓄，则妙矣。</p>
<h1 id="_3">二  布置</h1>
<p>布置如“中”字孤单则居中，“龍”字相并则分左右为二停，“衝”字则分为三停，“雲”字则分为上下二停。凡四方八面，点画皆拱中心。“唯、嚨、呼、吸”等字，左短口欲上齐，“和、扣、如、知”等字，右短口欲下齐。须先主后宾，承上接下，左右相应，以大包小，以少附多。太繁则减省，太少则增益。如此则成一字，自然可观。谓如“宣、尚、高、向”等字，须回转右肩。如“其、實、貝、真”等字，长舒左足。如“月、丹、用、周”等字，则峻拔一角。如“見、目、罔、内”等字，则潜虚半腹。如“無”字四竖，则上开下合，四点则上合下开。如“工、並”字，画则上仰下覆。如“三”字，则上画仰，中画平，下画覆；与“畺”字同。如“爻”字则上捺留，下捺放。“茶”字则上捺放，下捺留。如“亦”字右缩左垂，“斤”字则右垂左缩。上下亦然，如“毚”字则下“免”除二撇，“懸”字则除“系”左点，“譬”字则除上“口”，“盛”字则除“成”字中钩，如“神”字加一点，“辛”字加一画，“冊、门”字须自立向背，“八、州”字皆潜相瞩视。如字或止一点一画者，须大书以成其独立之势。如“昌、吕、爻、棗”等字须上小，“林、棘、羽、竹”等字须左蹙之类，难以枚举。以此类推，则随字立意位置，则知结体之大概矣。</p>
<h1 id="_4">三  运用</h1>
<p>夫作字之要，下笔须沉着，虽一点一画之间，皆须三过其笔，方为法书。盖一点微如粟米，亦分三过、向背、俯仰之势。一字有一字之起止，朝揖顾盼。一行有一行之首尾，接上承下之意。此乃古人不传之玄机，宜加察焉。</p>
<h2 id="_5">〇点之祖（凡点之类仿此）</h2>
<p>点之祖丶，蹲鸱之势，此三过侧法也。起自中而末锋自中出。点有尖秃斜正，随字势而用之。仰三角点、覆三角点，用于势当仰覆者。傍三角点，用于直波点水。直三角点、直四角点，用于“宀、帀”之类。乱四角点，起于兰亭“茂”字，用于“立、羊、善、美”等字。长鼠矢点，用于“長、吏、使、更”等字。短鼠矢点，用于“夾、奚、契”等字。三往一复点、向背点，两傍分八字相向，与中带相背立。宽横波点、促横波点，皆用于下四点。急雁阵、缓雁阵，“燕、然、樵”三字外不可用。拗两对点，用于“米、兆”等字。顺两对点，用于“飛、云”等字。顺三对点，用于“非、災、興、變”等字。上小字用于“光、堂”等字，下小字用于“示、系”等字，上八字用于“曾、公”，下八字用于“貝、只”。垂胆点，用于“宁、穴、字”等字。三角顾盼点，用于“州”字、“心”字。开三点，用于“系”。敛三点，用于“孚”。横三点，用于“龍”。间六点，用于“榮”。</p>
<h2 id="_6">〇画之祖（凡画之类仿此）</h2>
<p>画之祖一，勒法也，状如算子，便不是书。其法初落笔锋，向左急勒，回向右横过，至末复驻锋，折回其势。首尾俱低，中高拱，如覆舟样，故曰勒常患平。智永、虞世南，上而锺、王，多用篆法为画。欧阳、褚、薛多用隶法为画。秘诀云：“横画须直入笔锋，竖画须横入笔锋。”此不传之枢机也。</p>
<h2 id="_7">〇竖画之祖（凡直落笔仿此）</h2>
<p>竖画之祖丨，努法也。柳云：“努过直而力败。”其法初横入，笔向上行而少驻，复引锋下行，势须作凸胸而立。至末复驻锋收向上，此垂露也。末锋驻而不收，引而伸之，此悬针也。大要画多则分仰覆以别其势，竖多则分向背以成其体。“目”字之竖向也，“门”字之竖背也。“川”字中竖直，左右之竖相背。“冊”字中二竖直，左右之竖相背。“圖”字六竖相向，皆须分向背，以避铺算子也。</p>
<h2 id="_8">〇钩之祖（凡钩之类仿此）</h2>
<p>钩之祖【竖钩】，趯法也。柳云：“趯宜蹲而势生。”其法蹲锋上出，险势旁分。然亦分三体，左如“氏、長”字，须长趯以应右；右如“門、丹”字，须长趯以应左；中如“東、乘”字，趯须朝上。又有【竖钩】，棘针短而有力；【竖钩】虿尾，“丁、亭、寧”字用之；【竖钩】蟹爪，“殊”字用之。字字皆随体变化也。</p>
<h2 id="_9">〇短画之祖（凡策之类仿此）</h2>
<p>短画之祖一，策法也。其法仰笔䟐锋，轻抬而进，有如鞭策之势，故言策不言勒。异于勒者，勒则两头下中高，策则两头高中下。唐太宗云：“策者仰策仰收。”柳云：“策仰收而暗揭。”如“其、天、夫、才”之类，凡短画皆为策也。</p>
<h2 id="_10">〇撇之祖（凡撇之类仿此）</h2>
<p>撇之祖丿，掠法也。柳云：“掠左出而锋轻。”颜云：“掠仿佛以宜肥。”其法曰：“此乃斜悬针而末锋飞起也。”宜出锋处送笔力到而匀，不可半途撇出，则无力而瘦弱，如“大、夫、右”字之类是也。又谓之腕须直下笔而弯出之，如“左”字用须斜硬，“右”字用须腕转也。</p>
<h2 id="_11">〇短撇之祖（凡啄之类仿此）</h2>
<p>短撇之祖丿，啄法也，“水、永”等字用之。其法下笔驻锋后即出，名曰啄。柳云：“啄仓皇而疾掩。”凡字之短撇皆用之。丿隼尾也，如立亻头上撇是也，如鹰隼之立乎柱首。彡竖三撇者，则须分势，如“三”字之画为仰、平、覆也，此则上撇平，中撇斜，下撇直，状如柳穿鱼。</p>
<h2 id="_12">〇捺之祖（凡磔之类仿此）</h2>
<p>捺之祖乀，磔法也。今人作捺多是两驻，虽曰三过，其实不知此法也。其法首抢起，中驻而右行，末驻笔蹲锋而出。如兰叶之状，皆含蓄而不露，最为高也。柳云：“磔䟐趞以开撑。”又有“欣”字燕尾者，乃急就章之波法也。如水之自泉口流出，其下遇石激而过，故谓之激石波也。</p>
<p>右上项侧、勒、努、趯、策、掠、啄、磔八法备矣，书法运用尽矣。但于侧倚取妍，担夫争道，血脉联属，雄健妩媚，体态横生，出乎八法之外者，又须详论，非纸笔可形容。用力熟娴，自诣阃奥，至此不几其神乎。</p>
<h1 id="_13">四  为学纲目</h1>
<h2 id="_14">〇书法纲目，万字俱全</h2>
<p>凡学必有要，若网在纲，有条而不紊。永字者，众字之纲领也。识乎此，则千万字在是矣。</p>
<h2 id="_15">〇三静法地，五动象天</h2>
<p>地，静也，故以不变者法焉。天，动也，故以变者法焉。</p>
<h2 id="_16">〇次及条目，变点方圆</h2>
<p>变者，如高低长短阔狭，其变无穷也。点者下笔成点而后行也。方者自方，圆者自圆，如置箸于案，而非匾锋也。</p>
<h2 id="_17">〇俯仰向背，沉莹清权</h2>
<p>有俯仰向背者则俯仰向背，无则为之沉莹清权。沉者下笔不浮，刻入纸中也。莹者如孤月流天，无云翳也。清者非谓瘦与寒也，肥者亦有清气也，在参古帖而得之。权者如“鬢”“镸”无点之类是也。</p>
<h2 id="_18">〇拗者让者，引焉疑焉</h2>
<p>拗者，尔东我西而不失于相顺。让者，要还他地位，随时处宜而措之也。引如“左、詹”等字，引而伸之。疑如有伏兵，疑不敢动，如“帝、带”等类是也。</p>
<h2 id="_19">〇鸟立木上，雁在天边</h2>
<p>鸟立木上，“仁、行”之类是也。雁在天边，“燕、然、樵”之类是也。</p>
<h2 id="_20">〇掬特圆起</h2>
<p>掬者，从本身掬出也，故其上欲圆，囗字是也。特者，特笔写也，故其上欲起，口字是也。二者相须为用也。</p>
<h2 id="_21">〇抢折回联</h2>
<p>抢者，策类也。折则笔锋飞动，翻而非硬直也。回则有虚回、实回，联则有虚联、实联，二者不可偏废也。</p>
<h2 id="_22">〇齐努磋驻</h2>
<p>齐者，勒类也。努者，竖画也。磋者，左右揭腕也。驻者，如驻马无往而非此道也。</p>
<h2 id="_23">〇屋漏蜿蜒</h2>
<p>屋漏痕者，不见起止之迹也。</p>
<h2 id="_24">〇乌丝阑者，蔡襄所专</h2>
<p>乌丝阑者，锋正则两旁如界也。</p>
<h2 id="_25">〇复有八忌，切意精研。枯槁生硬，轻重缠绵。内外是纵，左右非坚</h2>
<p>枯槁则无润泽，生硬则非软美，轻重则不典，缠绵则不莹，内纵者腹肚阔，外纵者手脚不停分而长。左为左揭腕，右为右揭腕，皆不可无力。</p>
<h2 id="_26">〇知所趋舍，为书中仙</h2>
<p>趋所当法，避所当忌，则为尽善矣。</p>
<h1 id="_27">五  大结构</h1>
<ol>
<li>雲空  上勾之应下，如鸟视胸。</li>
<li>九見  腕勾之应上，须折锋而起。</li>
<li>門月  右勾应左，半斜以锐为精。</li>
<li>來東  中勾应上，随缩锋而微露。</li>
<li>長民  左勾应右，须尽趯其锋。</li>
<li>黍委  上下之撇点，有阴阳之分，不分则无上下相承之意。</li>
<li>術衝  三排之直者，卓然中立不倚，而左右有拱揖之情。</li>
<li>畺三  三排之横画者，截然中处不乖，而上下有仰覆之别。</li>
<li>其目  四画之字，上下反其情，而二三但取顺。</li>
<li>然無  四点之字，左右要成八字，中带可就上不可就下。</li>
<li>皿四  四柱之字，左右上开而下合。</li>
<li>炎茶  两捺之字，或上点或下点，各宜所重。</li>
<li>反及  两撇之字，先长而斜硬，后差短而腕转。</li>
<li>廬多  此等字，先腕转而后斜硬。</li>
<li>口曰  不可横长，须下画长承直末。</li>
<li>臣巨  欲直左，而右旁短直应之。</li>
<li>旬匊  此等字里面与勾齐方称。</li>
<li>馬長  如此短画不得与长画相粘。</li>
<li>衣良  捺应左，勾须略平起。</li>
<li>莫矢  此等字下画宜长，撇短不转，而点取下之长短用之。</li>
<li>思志  心在下者，欲折右足，右宽方称。</li>
<li>見貝  此等字须右长，直画作小棘刺，中短画不可相粘，欲其圆净匀平，而啄短出，以点承长直而为之终。</li>
<li>遠還  凡之绕里面字，上大下小方称。</li>
<li>雖難  此等字直画微向左，以避右边之势。</li>
<li>鳥烏  屈脚之势，如角弓之张。</li>
<li>用周  须初撇首尾向外，次努首尾向右。</li>
<li>固國  初直画首尾向右，平画仰，次直画首尾向左。</li>
<li>戔森  重勾之字在乎先缩锋而后出锋，作趯以应，捺亦同。</li>
<li>作行  左短而右长。</li>
<li>於佳  右短而左长。</li>
<li>自因  左竖短，右勾微长。</li>
<li>亦馬  点之重并，亦必屈伸以变换之，不变谓之布棋。</li>
<li>三冊  画之重并者，必随宜屈伸，仰覆向背以变换之，否则如布算。</li>
<li>亹畺  繁杂者必求古人佳样用之，古无则不可擅写。</li>
<li>邊爾  太繁者宜减除之。</li>
<li>倉食  上面不可写波。</li>
<li>上下  直画宜短，点皆近上。</li>
<li>是足  卜字居中，下撇须横，而波啄之中又名三牵绾法也。</li>
<li>攵  初啄而画头接其尾，中复以波上接啄而终之。</li>
<li>心  初点向里，横戈斜平，勾向内而收，中点取高势，欲粘第三点，第三点又须与勾高，不可下。</li>
<li>風  两边悉宜圆，名曰金剪刀。</li>
<li>柔  下面“木”字左右须与直齐。</li>
<li>者  日字不宜正对土字。</li>
<li>十  横画较长，直画宜短。</li>
<li>七  横画较长，直画转而复回。</li>
<li>和  偏少者伸点画以就之。</li>
<li>氊  偏碍者屈钩以避之。</li>
<li>井  字之孤单者，展一画以书之。</li>
<li>棗  字之重并者，蹙一画以书之。</li>
<li>畫  九画之字，必须下笔劲净，疏密停匀，照应为佳。当疏不疏，反成寒乞。当密不密，反成宽疏。相揖相背，发于左者映于右，起于上者伏于下，此不易之法也。</li>
<li>辛  太疏者补续之，仍必有古人佳样乃可写。</li>
<li>左  画短而斜硬其撇。</li>
<li>右  画长而腕转其撇。</li>
<li>大  横画微短，撇就画上直下，至画下方腕转向左，波首微出画上，大要波首暗接连腕，末锋则血脉联属。</li>
</ol>
<h1 id="_28">六  结构迳庭（一作“形勢”）</h1>
<ol>
<li>错综  横蹔驚堅壟</li>
<li>分疆  龍細路諸詩</li>
<li>三匀  湘游衛轍識</li>
<li>疏排  分衣之大十</li>
<li>缜密  傑密墳蘇飜</li>
<li>短方  則向短江和</li>
<li>长方  崖喜蒼翠壽</li>
<li>让横  垂暮喜幸矣</li>
<li>让直  即印恒叩郎</li>
<li>让右  收改波號虢</li>
<li>让左  鑿缺對頤鄴</li>
<li>天覆  宇宫宁亨守</li>
<li>地载  血且蓋益正</li>
<li>承上  更天夫夬央</li>
<li>盖下  今合含令僉</li>
<li>上尖  卷在存奉奄</li>
<li>下尖  動助多少人</li>
<li>隔水  湍流波淸激</li>
<li>散水  沙汰江河濁</li>
<li>二分  裏表裘裳</li>
<li>上平  峻峰頌飡雄</li>
<li>下平  春眷合舂奉</li>
<li>从腕  虱風夙汛飛</li>
<li>横腕  先光見乞元</li>
<li>从撇  厥居戸左彦</li>
<li>横撇  又义大支少</li>
<li>从波  及友尺反愛</li>
<li>横波  還之逺趣連</li>
<li>从戈  伐成哉載茂</li>
<li>横戈  心必恐恕悲</li>
<li>匀画  靑書髙臺畺</li>
<li>阳画  大在辰天王</li>
<li>阴画  下不言六丁</li>
<li>平画  量童景皇黄</li>
<li>趯勾  列則乗制爭</li>
<li>绰勾  乎于亭手寧</li>
<li>齐撇  大合今夫奉</li>
<li>尖撇  庭戸延見冗</li>
<li>肥  古七曰八公</li>
<li>瘦  身亨事牟了</li>
<li>圆  比由心白回</li>
<li>向  目自尚圎内</li>
<li>背  飛北風斤非</li>
<li>邑  部郎鄉都邦</li>
<li>卩  仰即印卿御</li>
<li>回右肩  髙雪兩向禹</li>
<li>舒左足  其貝只寶賢</li>
<li>右占地  祠獨猶懐隅</li>
<li>左占地  敬亂彰彫歟</li>
<li>中占地  華壼賣堂蕪</li>
<li>上占地  雲雪宇宙宦</li>
<li>下占地  我衣是大芝</li>
<li>柳叶点  足復走是吏</li>
<li>栗子点  家方㡳亶父</li>
<li>翻捺点  火秋金卷来</li>
<li>瓜子点  亦失矢小尓</li>
</ol>
<h1 id="_29">七  发笔先后【即现今所谓“笔顺”，因不便录入故略】</h1>
<h1 id="_30">八  名人字体</h1>
<p>此段旧有五百余字，集汉魏以来诸帖中之破体者，以其传写失真已久，又不注其所出，恐误后学，故不录。大率破体悉从篆隶而出，学者须自详考其法，果合于篆隶者取之，出乎俗笔者去之，岂可不知辨哉。洪武十五年三月十八日识。</p></div>
	
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                TOC
                </li>
                <nav class="toc">
                    <div class="toc">
<ul>
<li><a href="#_1">〇书法三昧歌</a></li>
<li><a href="#_2">一  下笔</a></li>
<li><a href="#_3">二  布置</a></li>
<li><a href="#_4">三  运用</a><ul>
<li><a href="#_5">〇点之祖（凡点之类仿此）</a></li>
<li><a href="#_6">〇画之祖（凡画之类仿此）</a></li>
<li><a href="#_7">〇竖画之祖（凡直落笔仿此）</a></li>
<li><a href="#_8">〇钩之祖（凡钩之类仿此）</a></li>
<li><a href="#_9">〇短画之祖（凡策之类仿此）</a></li>
<li><a href="#_10">〇撇之祖（凡撇之类仿此）</a></li>
<li><a href="#_11">〇短撇之祖（凡啄之类仿此）</a></li>
<li><a href="#_12">〇捺之祖（凡磔之类仿此）</a></li>
</ul>
</li>
<li><a href="#_13">四  为学纲目</a><ul>
<li><a href="#_14">〇书法纲目，万字俱全</a></li>
<li><a href="#_15">〇三静法地，五动象天</a></li>
<li><a href="#_16">〇次及条目，变点方圆</a></li>
<li><a href="#_17">〇俯仰向背，沉莹清权</a></li>
<li><a href="#_18">〇拗者让者，引焉疑焉</a></li>
<li><a href="#_19">〇鸟立木上，雁在天边</a></li>
<li><a href="#_20">〇掬特圆起</a></li>
<li><a href="#_21">〇抢折回联</a></li>
<li><a href="#_22">〇齐努磋驻</a></li>
<li><a href="#_23">〇屋漏蜿蜒</a></li>
<li><a href="#_24">〇乌丝阑者，蔡襄所专</a></li>
<li><a href="#_25">〇复有八忌，切意精研。枯槁生硬，轻重缠绵。内外是纵，左右非坚</a></li>
<li><a href="#_26">〇知所趋舍，为书中仙</a></li>
</ul>
</li>
<li><a href="#_27">五  大结构</a></li>
<li><a href="#_28">六  结构迳庭（一作“形勢”）</a></li>
<li><a href="#_29">七  发笔先后【即现今所谓“笔顺”，因不便录入故略】</a></li>
<li><a href="#_30">八  名人字体</a></li>
</ul>
</div>
                </nav>                
            </ul>
            </div>
        
        <hr>

        <h2>Comments</h2>
<div id="disqus_thread"></div>
<script type="text/javascript">
    var disqus_shortname = 'xiiigame'; 
    var disqus_title = '[书论整理]元·佚名《书法三昧》';

    (function() {
        var dsq = document.createElement('script'); dsq.type = 'text/javascript'; dsq.async = true;
        dsq.src = 'https://' + disqus_shortname + '.disqus.com/embed.js';
        (document.getElementsByTagName('head')[0] || document.getElementsByTagName('body')[0]).appendChild(dsq);
    })();
</script>
<noscript>Please enable JavaScript to view the <a href="http://disqus.com/?ref_noscript">comments powered by Disqus.</a></noscript>
    </div>
        </div>
        
        <div class="span3">

            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Site
                </li>
            
                <li><a href="/archives.html">所有文章</a>
                <li><a href="/tags.html">分组标签</a>




            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Categories
                </li>
                
                <li><a href="/category/11-bu-kao-si-ji.html">11 布考斯基</a></li>
                <li><a href="/category/12-phaserxue-xi-zhong-xin-zu.html">12 Phaser学习中心组</a></li>
                <li><a href="/category/13-pyo.html">13 Pyo</a></li>
                <li><a href="/category/14-xiao-lu-gong-ju-bian-cheng-za-xiang.html">14 效率工具+编程杂项</a></li>
                <li><a href="/category/21-er-tong-shi-zi.html">21 儿童识字</a></li>
                <li><a href="/category/22-qin-zi-xie-zi.html">22 亲子写字</a></li>
                <li><a href="/category/23-qin-zi-ban-xue.html">23 亲子伴学</a></li>
                   
            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Links
                </li>

                <li>微信公众号“黄复雄”(xiiiGame):</li>
                <div align="center"><img src="http://blog.xiiigame.com/images/about/qrCodeXiiigame.jpg" /></div> 

                <li>《拼字》微信小游戏:</li>
                <div align="center"><img src="http://blog.xiiigame.com/images/about/qrCode.jpg" /></div> 

                <li><a href="http://www.xiiigame.com/example">拼字游戏(网页版)</a></li>
            </ul>
            </div>


            <div class="social">
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Social
                </li>
           
                <li><a href="https://github.com/Fusyong">GitHub</a></li>
                <li><a href="https://www.phaser-china.com/">Phaser小站</a></li>
            </ul>
            </div>
            </div>

        </div>  
    </div>     </div> 
<footer>
<br />
<p><a href="">嬉戏实验室</a> &copy; 黄复雄 2020, Powered by <a href="http://getpelican.com/">Pelican</a></p>
</footer>

</div> <!-- /container -->
<script src="http://ajax.googleapis.com/ajax/libs/jquery/1.7.1/jquery.min.js"></script>
<script src="/theme/bootstrap-collapse.js"></script>
<script>var _gaq=[['_setAccount','UA-105243279-1'],['_trackPageview']];(function(d,t){var g=d.createElement(t),s=d.getElementsByTagName(t)[0];g.src='//www.google-analytics.com/ga.js';s.parentNode.insertBefore(g,s)}(document,'script'))</script>
<a href="https://github.com/Fusyong"><img style="position: absolute; top: 40px; right: 0; border: 0;" src="http://s3.amazonaws.com/github/ribbons/forkme_right_white_ffffff.png" alt="Fork me on GitHub" /></a>
 
</body>
</html>