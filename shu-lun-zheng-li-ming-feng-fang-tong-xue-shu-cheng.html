<!DOCTYPE html>
<html lang="en">
<head>
    <meta charset="utf-8">
    <title>嬉戏实验室 - [书论整理]明·丰坊《童学书程》</title>
    <meta name="description" content="">
    <meta name="author" content="黄复雄">
    <meta name="viewport" content="width=device-width, initial-scale=1.0">

    <!-- Le HTML5 shim, for IE6-8 support of HTML elements -->
    <!--[if lt IE 9]>
    <script src="/theme/html5.js"></script>
    <![endif]-->

    <!-- Le styles -->
    <link href="/theme/bootstrap.min.css" rel="stylesheet">
    <link href="/theme/bootstrap.min.responsive.css" rel="stylesheet">
    <link href="/theme/local.css" rel="stylesheet">
    <link href="/theme/pygments.css" rel="stylesheet">

    <!-- So Firefox can bookmark->"abo this site" -->

</head>

<body>

<div class="navbar">
    <div class="navbar-inner">
    <div class="container">

         <a class="btn btn-navbar" data-toggle="collapse" data-target=".nav-collapse">
             <span class="icon-bar"></span>
             <span class="icon-bar"></span>
             <span class="icon-bar"></span>
         </a>

        <a class="brand" href="/">嬉戏实验室</a>
        <div class="nav-collapse">
        <ul class="nav">

            <li><a href="http://www.xiiigame.com">XiiiGame</a></li>
           
            <li><a href="/pages/about.html">About</a></li>
        </ul>
        </div>
        
    </div>
    </div>
</div>

<div class="container">
    <div class="content">
    <div class="row">

        <div class="span9">
    <div class='article'>
        <div class="content-title">
            <h1>[书论整理]明·丰坊《童学书程》</h1>
2020-07-17 周五

	by 		<a class="url fn" href="/author/huang-fu-xiong.html">黄复雄.</a>
 


        </div>
	
        <div>
<p><em>这是几年前整理的十篇书论。版本来源比较杂，谨供一般性阅读。</em></p>
<p><strong>童学书程</strong>
<em>明·丰坊</em></p>
<h2 id="_1">〇论用笔</h2>
<p>学书者必先审于执笔。双钩悬腕，让左侧右，虚掌实指，意前笔后，此口诀也。用笔必以正锋为主，又不必太拘。隐锋以藏气脉，露锋以耀精神，乃千古之秘旨。</p>
<h2 id="_2">〇论次第</h2>
<p>学书之序，必先楷法，楷法必先大字。自八岁入小学便学大字，以颜为法。十馀岁乃习中楷，以欧为法。中楷既熟，然后敛为小楷，以锺、王为法。楷书既成，乃纵为行书。行书既成，乃纵为草书。学草书者，先习章草，知偏傍来历，然后变化为草圣。凡行书必先小而后大，欲其专法二王，不可遽放也。学篆者亦必由楷书，正锋既熟，则易为力。学八分者先学篆，篆既熟，方学八分，乃有古意。</p>
<h2 id="_3">〇论名言</h2>
<p>古人论书者，孙过庭、姜尧章最得其要，今录其尤精者于左。</p>
<p>孙过庭《书谱》：“一画之间，变起伏于锋杪；一点之内，殊衄挫于毫芒。”“篆尚婉而通，隶欲精而密，草贵流而畅，章务检而便。然后凛之以风神，温之以妍润，鼓之以枯劲，和之以闲雅。”“一点成一字之规，一字乃终篇之准。违而不犯，和而不同；留不常迟，遣不常疾；带燥方润，将浓遂枯。泯规矩于方圆，遁钩绳于曲直。”</p>
<p>姜尧章《书谱》：“笔正则锋藏，笔偃则锋出。一起一倒，一晦一明，而神奇出焉。常欲笔锋在画中，则左右皆无病矣。”“一字之体，率多有变，有起有应。如此起者，当如此应，各有义理。王右军书‘羲之’字、‘当’字、‘得’字、‘深’字、‘慰’字最多，多至数十字，无有同者，而未尝不同也，可谓不逾矩矣。”</p>
<h2 id="_4">〇论法帖</h2>
<p>学书，必多学古人法帖，一点一画皆记其来历，然后下笔无俗字。看帖贵博，尤不可不知。所择如《淳化阁》本，乃法帖之祖，其间尚有伪迹混杂，足误来学，况其他乎！《淳化》之后，如《星凤楼》《二王府》《宝晋斋》《雪溪堂》《绛州》《潭州》等刻皆好，亦必得宋拓为佳。他若《武陵》《汝州》《东书堂》《宝贤堂》等，俗恶可恶，当一切痛绝，不可滥及。</p>
<h2 id="_5">〇论墨迹</h2>
<p>学古人书，若徒看刻本，终无所得。盖下笔轻重，用墨浅深，勒者皆不能形容于石，徒存梗概而已，故必见古人真迹为妙。晋、唐人书邈不可得，宋人变魏、晋之体，不可为法，唯元人差近之，虽所造有浅深，要之异于宋人矣。学王书者，唯赵子昂甚得其法，但太守规矩，且姿媚有馀而古拙不足，故有插花美女之评。学者能舍短取长，由是以造晋人之高古，未为不可。</p>
<h2 id="_6">〇论临摹</h2>
<p>临者对临，摹者影写。临书能得其神，摹书得其点画位置。然初学者必先摹而后临。临而不摹，如舍规矩以为方圆；摹而不临，犹食糠秕而弃精凿，均之非善学也。</p>
<h2 id="_7">〇学书次第之图</h2>
<ol>
<li>大楷：八岁至十岁，《中兴颂》《东方朔碑》《万安桥记》</li>
<li>中楷：十一岁至十三岁，《九成宫铭》《虞恭公碑》《姚恭公墓志》《遗教经》</li>
<li>小楷：十四岁至十六岁，《宣示表》《戎路表》《力命表》《乐魏表》《曹娥表》</li>
<li>行书：十七、十八岁，《兰亭序》《开皇帖》；十九、二十岁，《圣教序》《阴符经》、献之帖</li>
<li>草书：二十一岁，《急就章》；二十二岁至二十四岁，右军帖；二十五岁，旭、素帖</li>
<li>篆书：十三岁，《琅琊题》；十四、十五岁，《绎山碑》；十六、十七岁，《泰山碑》、张有书、周伯琦书、蒋冕书</li>
<li>古篆：十八岁至二十岁，《石鼓文》；二十一岁至二十三岁，《钟鼎千文》</li>
<li>八分：二十四岁，《泰山碑铭》《景君碑》；二十五岁，《鸿都石经》《费凤碑阴》</li>
</ol>
<p>此图所限年数，止为中人设耳。若天资高者，十年之功可了众体。盖书本童子之学，有非儒者明体适用之务，故先贤有丧志之戒，是又当知轻重。</p>
<h2 id="_8">〇楷书  先大后小</h2>
<p>颜鲁公书《大唐中兴颂》（永州）、《东方朔碑》（德州）。此二碑当用薄纸钩出，填作墨字，褙成影本。每日习五十字，四年之功，可得七万字，则他日作题匾大字有法。</p>
<p>宋蔡君谟书《万安桥记》。闽中有石刻，亦可参看。又元溥光、我朝詹孟举大字墨迹有可观，刻者不佳。</p>
<p>欧阳询书《九成宫铭》《虞恭公碑》（俱西安府）。此二碑钩填如前法，日影百字，三年之功，可得十万字。熟此则八法具备，思过半矣。进而魏、晋，如堂构已成，丹雘何有。詹孟举中楷学欧者亦得其法，宜取墨迹观之。</p>
<p>欧阳询书《姚恭公墓志》（西安府）。元宣昭学此碑，甚得其法。</p>
<p>比丘道常书《佛遗教经》。唐人书结字皆八方，少古意，故习遗教为渐进于古矣。</p>
<p>王羲之临锺繇《宣示表》（见淳化阁帖）。宣示帖合锺、王之妙，得今古之宜，乃至极无上，通玄神化，天下法帖第一。学者当服膺终身而弗失也。亦须钩填，或日影十纸，或日影十五纸。</p>
<p>锺繇书《戎路表》（见星凤楼帖）、《力命表》。皆与宣示同习。宋克学锺书，伤于姿媚而乏古雅，亦时有俗笔；细小者可观。吾鄞徐兰楷书颇得锺法，惜其以分得名，而掩其楷。分书不见古碑，唯出杜撰，备极诸丑，时乃好之。</p>
<p>王右军书《乐毅论》《曹娥碑》。二帖皆有锺法，与《力命表》相出入。</p>
<p>王右军书《东方朔画像赞》《黄庭经》、王献之书《洛神赋十三行》（见星凤楼帖）。此三帖渐趋姿媚，唐人之所宗也。</p>
<p>褚遂良书《度人经》《阴符经》。此楷书之尤小者，法度具足而无局促之态，故附于此。然学者能熟锺体，此等小能皆下风矣。</p>
<p>所以先楷者，欲其定用笔之法。所以先大者，欲其足于气而不局促。所以先颜者，以其端方雄伟，骨肉匀称，施于题匾大字为宜。中楷而后，则当痛扫颜、柳之习，故以欧《九成宫》继之。缘《九成宫》亦方正，然骨已胜肉，脱去俗气。由《九成宫》而敛为《虞恭公》，则于晋人笔法近矣。凡书碑碣及悬轴文字，皆当以欧为法。由虞恭公敛为《姚辨》，由《姚辨》敛为《遗教经》，则可进于锺矣。书中有钟繇，犹儒有孔子。学书以欧为门户，以锺为归宿，而王右军、颜鲁公则其羽翼筌蹄也。欲观墨迹，则赵子昂父子、鲜于枢、揭傒斯、黄溍、周伯琦、宣昭、胡长孺、危素、宋克之类皆知笔意，大抵姿媚有馀，而古雅不足。学者识破此病，藉此进于古人，斯善学也。唯近世沈度、姜立纲等，俗浊之甚，在所痛绝。</p>
<h2 id="_9">〇行书  先小后大</h2>
<p>王右军《兰亭序》。取定武本钩填影习，如宣示之功。右军《开皇帖》《蜡本帖》（俱豫章法书）、《霜寒帖》《官奴帖》《快雪时晴帖》（俱宝晋斋）、《来禽帖》（长沙刻）、《安西帖》（雪溪堂）、《毒热帖》《自慰帖》《鲤鱼帖》《伯熊帖》《从弟帖》（俱绛州刻）、《此月帖》《铁轲帖》《小祥帖》《敬问帖》（俱太清楼），怀仁集《三藏圣教序》、文雅集《兴福寺碑》、集书《阴符经》。右军唯楷书差让于锺，其行书、草书迥绝千古，如孟子谓金声玉振而集大成，道书谓形神俱妙，与道合真，圣矣神矣，不可加矣。所以尽掩前人，作则来世。</p>
<p>王大令《辞中令书》《海盐帖》（俱雪溪堂）、《吴兴帖》《天宝帖》《鹅还帖》《授衣帖》《礜石帖》《相过帖》《比驎帖》《诸女帖》《外甥帖》《岁寒帖》《卫军帖》《宽喻帖》《节过帖》《夏节帖》《夏日帖》《馀杭帖》《子高帖》《奉别帖》《得雄帖》《奉对帖》（俱淳化阁）、《日寒帖》《富春帖》《小婢帖》（王曼卿刻）。大令行书本于父，而天真焕发，逸气横生，故能济美当时，齐名百世。</p>
<p>王操之《先墓帖》（宝晋斋）、《识好帖》（星凤楼）、《中书帖》（太清楼），王徽之《新月帖》，王涣之《二嫂帖》，王凝之《授衣帖》（淳化阁），锺繇《雪寒帖》《吴人帖》《常羸帖》（淳化阁），张翌《亡舅帖》（雪溪堂），谢安《中郎帖》（宝晋斋）、《善护帖》（雪溪堂），谢奕《秋日帖》（雪溪堂），庾翼《榻事帖》（雪溪堂），李邕《缙云帖》《当涂帖》《潭永帖》（俱雪溪堂）。学行书以二王为祖宗，而魏、晋为羽翼。王氏四子传其家法，元常而下五人，皆淳古有篆籀笔意。</p>
<p>右军《罔极帖》（星凤楼），大令《中秋帖》《东问帖》（俱宝晋斋），王慈《尊体帖》《柏酒帖》《陈赐帖》（俱真赏斋），王志《一日帖》（真赏斋），颜鲁公《过埭帖》《卢八帖》（俱绛州）、《裴将军诗》（细书阁刻），柳公权《辱问帖》（淳化阁）。行书大者，唐以前极少。右数家皆有规矩可法。米元章过于豪放，古意渐泯。王黄华、张圣之遂为恶札之祖。元赵子昂、鲜于枢、巙子山等乃有可观。</p>
<p>李北海《岳麓寺碑》《云麾将军李思训碑》《娑罗树碑》《云麾将军李秀碑》《法华寺碑》，唐如太宗、虞、欧、褚、薛，行书皆好，但各得一偏，未足为来学之法。唯泰和法本二王，而加以遒劲豪迈，称为书中仙子。元唯陈子翚得其法。</p>
<p>赵子昂《赤壁赋》。元自子昂、仲穆、鲜、巙之外，若邓文原、陈绎曾、陈子翚、盛熙明等，皆得晋人笔意。《赤壁赋》，徽州绩溪有木刻颇精，故附著于此。然学者更须观其墨迹，乃知用笔之意。盖唐、宋以来，得二王之法者，赵公一人而已。</p>
<h2 id="_10">〇章草  先小后大</h2>
<p>皇休明《急就章》。极淳古，非诸家所及。</p>
<p>右军《豹奴帖》（武陵）、《未眷帖》（太清楼），大令《诸葛亮传》（淳化帖五卷古法帖，“孤不度德”及“亮曰”二段是也）。二王乃章草之变，而纵逸可喜。元吴志淳、本朝宋克、宋璲皆能之，而璲用笔刚劲高古，在二人之上。</p>
<h2 id="_11">〇草书  先小后大</h2>
<p>右军《十七帖》《逸民帖》《服食帖》《诸葛显帖》《七儿帖》《谦周帖》《复领帖》《峨眉帖》《虞安吉帖》（俱十七帖）、《阮生帖》《大热帖》《母子帖》《昨近帖》《学书帖》《得书帖》《安然帖》《道意帖》《鹘等帖》（俱宝晋斋）、《知问帖》《中郎女帖》《迁转帖》《宅图帖》《东旋帖》《县户帖》《都下帖》《彦仁帖》《裹鲊帖》（俱星凤楼）、《月过半帖》《行穰帖》《解甲帖》《大黄帖》《累书帖》《转热帖》《所论帖》《大醉帖》《安石帖》《别纸帖》《白石枕帖》（俱雪溪堂）、《北军帖》《卞城帖》《内镇帖》《广陵帖》《羊参军帖》《摧寇帖》（俱太清楼）、《讲堂帖》《寒切帖》（俱潭州）、《秋月帖》《谢生帖》《谢光禄帖》《狙暑帖》《月半帖》《雪候帖》《清和帖》《狼毒帖》《执手帖》《飞白帖》《舍子帖》《中郎女帖》《采菊帖》《黄甘帖》（俱淳化阁）、《耳痛帖》《袁生帖》《初月帖》（俱宝晋斋）。草书必宗右军，如儒生之必宗孔子。以上诸帖亦须临摹数过，熟记结构使转之法，斯有功。唐唯孙过庭、元唯赵子昂得其法。赵好临十七帖，世多传其真迹，得而观之，乃学王之楷梯也。</p>
<p>怀素《圣母碑》《自序》《千文》《颠书帖》。怀素去二王不远，书大轴者当以为法。</p>
<p>唐人《相对帖》《安道帖》（俱雪溪堂），张旭《长风帖》《二吴帖》《镇军帖》《贺八帖》（俱雪溪堂），彦修《捣衣帖》。书横卷小幅，宜守规矩，必法二王。书悬轴大幅，则尚雄逸，旭、素、彦修，雄逸之尤者也。元唯巙子山，本朝唯宋仲珩最得其法。以其从二王规矩中来，而化以旭、素之错综，故能度越诸子。近时张东海之学，缠绕无骨，备死蛇结蚓之态。李西涯之行，怒张无体，创缩头长脚之形。时俗趋之，更成画虎，此古法所以益远也。</p>
<h2 id="_12">〇篆书  先大后小，先今后古</h2>
<p>李阳冰《琅琊山新凿泉题》（滁州）。少温篆本不古，唯此碑秀逸有神，可以启发初学。</p>
<p>周穆王书“吉日癸巳”（赵州赞皇县）、李斯《绎山碑》（陕西）、《泰山碑》（济南府）。篆之有三碑，如至圆不能过规，至方不能逾矩，亦当用钩填影习之功，乃有得力处。宋张有书《伯夷颂》，元周伯琦临张有书《严先生祠堂记》，周伯琦书《虞人箴》，甚得其法，予皆摹而梓之矣。数子之外，可法者少，而赵古则、程南云尤俗恶。近时乃有李西涯、乔白岩诸公出，一扫敝习，追踪古人，其篆法之中兴欤！</p>
<p>李斯书秦庙器刻。此小篆之可法者。元蒋冕所书《千文》，字更小而法备，最可爱玩。</p>
<p>史籀《石鼓文》。此大篆也。周公制礼作乐，命史籀变仓颉古文为大篆。而成王搜于岐阳，群臣作诗颂德，因书之石鼓。其字体本之古文，而结笔下圆，已类今篆。故学今篆之后，即当学此。周伯琦盖知之。</p>
<p>曹喜《大风歌》（汉宋资墓前石兽字）。学古篆先从此始，便用笔銛利有力，乃可进于三代。学此之后，可学薛尚功集《钟鼎千文》。</p>
<p>薛尚功《周仲丁壶》《晋姜鼎》《张仲簠》《杞公匜》《孟姜匜》《伯姬鼎》《父乙甗》《寅簋》《齐侯钟》。薛子《款识》博矣，而独著此九种者，以其笔法简易高古，可为法故也。学篆所以先今后古者，欲其先易后难，且先明《说文》之篆，而进之古则不失耳。《说文》之书，如徐锴《解字》、周氏《正讹》、赵氏《本义》皆可观，第互有得失。杨恒《六书》统载古篆极博，亦有一二谬处。予尝著《书海溯原》以折衷之。</p>
<h2 id="_13">〇八分书  先大后小</h2>
<p>唐明皇《泰山碑铭》。明皇书本不古，以其可发初学，姑录之。宋虞似良有所书韩愈《送李愿归盘谷序》，在吾鄞袁柳庄家。</p>
<p>汉诏赐功臣家字、《蜀郡太守何君阁道碑》《司隶校尉鲁峻碑》《北海相景君碑》《荡阴令张迁碑》《酸枣令刘熊碑》《堂邑令费凤碑》《阴溧阳长校官碑》《执金吾丞武荣碑》《武氏石室画像》《殽阮君神祠碑阴》《鸿都石经》《耿氏镫铭》《注水匜铭》。篆、分之必由大而小，与学楷书同意。分之小者，《匜铭》极精，其铭犹有篆法，盖篆之初变而为分也。所以谓之“分”者，蔡琰曰：“存篆八分，入隶二分。”隶即今之楷书也，自欧阳修误以八分为隶，后人皆踵其讹。杜甫云：“大小二篆生八分。”孙过庭云：“锺繇隶奇。”则唐以前应无以分为隶者。由此观之，分、隶之辨明矣。分书以方劲古拙为尚。元人能此者虞伯生、熊明来、李申伯、吴主一皆得古法，而龚圣予全用篆笔，有《水匜》之遗意，最为可重。本朝无能分书者，沈度、程南云、金湜辈皆肥浊，而徐兰之杜撰，予固已论之矣。唯近时文仲子始以汉碑为准。</p></div>
	
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                TOC
                </li>
                <nav class="toc">
                    <div class="toc">
<ul>
<li><a href="#_1">〇论用笔</a></li>
<li><a href="#_2">〇论次第</a></li>
<li><a href="#_3">〇论名言</a></li>
<li><a href="#_4">〇论法帖</a></li>
<li><a href="#_5">〇论墨迹</a></li>
<li><a href="#_6">〇论临摹</a></li>
<li><a href="#_7">〇学书次第之图</a></li>
<li><a href="#_8">〇楷书  先大后小</a></li>
<li><a href="#_9">〇行书  先小后大</a></li>
<li><a href="#_10">〇章草  先小后大</a></li>
<li><a href="#_11">〇草书  先小后大</a></li>
<li><a href="#_12">〇篆书  先大后小，先今后古</a></li>
<li><a href="#_13">〇八分书  先大后小</a></li>
</ul>
</div>
                </nav>                
            </ul>
            </div>
        
        <hr>

        <h2>Comments</h2>
<div id="disqus_thread"></div>
<script type="text/javascript">
    var disqus_shortname = 'xiiigame'; 
    var disqus_title = '[书论整理]明·丰坊《童学书程》';

    (function() {
        var dsq = document.createElement('script'); dsq.type = 'text/javascript'; dsq.async = true;
        dsq.src = 'https://' + disqus_shortname + '.disqus.com/embed.js';
        (document.getElementsByTagName('head')[0] || document.getElementsByTagName('body')[0]).appendChild(dsq);
    })();
</script>
<noscript>Please enable JavaScript to view the <a href="http://disqus.com/?ref_noscript">comments powered by Disqus.</a></noscript>
    </div>
        </div>
        
        <div class="span3">

            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Site
                </li>
            
                <li><a href="/archives.html">所有文章</a>
                <li><a href="/tags.html">分组标签</a>




            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Categories
                </li>
                
                <li><a href="/category/11-bu-kao-si-ji.html">11 布考斯基</a></li>
                <li><a href="/category/12-phaserxue-xi-zhong-xin-zu.html">12 Phaser学习中心组</a></li>
                <li><a href="/category/13-pyo.html">13 Pyo</a></li>
                <li><a href="/category/14-xiao-lu-gong-ju-bian-cheng-za-xiang.html">14 效率工具+编程杂项</a></li>
                <li><a href="/category/21-er-tong-shi-zi.html">21 儿童识字</a></li>
                <li><a href="/category/22-qin-zi-xie-zi.html">22 亲子写字</a></li>
                <li><a href="/category/23-steam.html">23 STEAM</a></li>
                   
            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Links
                </li>

                <li>微信公众号“黄复雄”(xiiiGame):</li>
                <div align="center"><img src="http://blog.xiiigame.com/images/about/qrCodeXiiigame.jpg" /></div> 

                <li>《拼字》微信小游戏:</li>
                <div align="center"><img src="http://blog.xiiigame.com/images/about/qrCode.jpg" /></div> 

                <li><a href="http://www.xiiigame.com/example">拼字游戏(网页版)</a></li>
            </ul>
            </div>


            <div class="social">
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Social
                </li>
           
                <li><a href="https://github.com/Fusyong">GitHub</a></li>
                <li><a href="https://www.phaser-china.com/">Phaser小站</a></li>
            </ul>
            </div>
            </div>

        </div>  
    </div>     </div> 
<footer>
<br />
<p><a href="">嬉戏实验室</a> &copy; 黄复雄 2021, Powered by <a href="http://getpelican.com/">Pelican</a></p>
</footer>

</div> <!-- /container -->
<script src="http://ajax.googleapis.com/ajax/libs/jquery/1.7.1/jquery.min.js"></script>
<script src="/theme/bootstrap-collapse.js"></script>
<script>var _gaq=[['_setAccount','UA-105243279-1'],['_trackPageview']];(function(d,t){var g=d.createElement(t),s=d.getElementsByTagName(t)[0];g.src='//www.google-analytics.com/ga.js';s.parentNode.insertBefore(g,s)}(document,'script'))</script>
<a href="https://github.com/Fusyong"><img style="position: absolute; top: 40px; right: 0; border: 0;" src="http://s3.amazonaws.com/github/ribbons/forkme_right_white_ffffff.png" alt="Fork me on GitHub" /></a>
 
</body>
</html>