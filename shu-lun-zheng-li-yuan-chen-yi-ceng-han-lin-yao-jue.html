<!DOCTYPE html>
<html lang="en">
<head>
    <meta charset="utf-8">
    <title>嬉戏实验室 - [书论整理]元·陈绎曾《翰林要诀》</title>
    <meta name="description" content="">
    <meta name="author" content="黄复雄">
    <meta name="viewport" content="width=device-width, initial-scale=1.0">

    <!-- Le HTML5 shim, for IE6-8 support of HTML elements -->
    <!--[if lt IE 9]>
    <script src="/theme/html5.js"></script>
    <![endif]-->

    <!-- Le styles -->
    <link href="/theme/bootstrap.min.css" rel="stylesheet">
    <link href="/theme/bootstrap.min.responsive.css" rel="stylesheet">
    <link href="/theme/local.css" rel="stylesheet">
    <link href="/theme/pygments.css" rel="stylesheet">

    <!-- So Firefox can bookmark->"abo this site" -->

</head>

<body>

<div class="navbar">
    <div class="navbar-inner">
    <div class="container">

         <a class="btn btn-navbar" data-toggle="collapse" data-target=".nav-collapse">
             <span class="icon-bar"></span>
             <span class="icon-bar"></span>
             <span class="icon-bar"></span>
         </a>

        <a class="brand" href="/">嬉戏实验室</a>
        <div class="nav-collapse">
        <ul class="nav">

            <li><a href="http://www.xiiigame.com">XiiiGame</a></li>
           
            <li><a href="/pages/about.html">About</a></li>
        </ul>
        </div>
        
    </div>
    </div>
</div>

<div class="container">
    <div class="content">
    <div class="row">

        <div class="span9">
    <div class='article'>
        <div class="content-title">
            <h1>[书论整理]元·陈绎曾《翰林要诀》</h1>
2020-07-17 周五

	by 		<a class="url fn" href="/author/huang-fu-xiong.html">黄复雄.</a>
 


        </div>
	
        <div>
<p><em>这是几年前整理的十篇书论。版本来源比较杂，谨供一般性阅读。</em></p>
<p><strong>翰林要诀</strong>
<em>元·陈绎曾</em></p>
<h2 id="_1">〇第一 执笔法</h2>
<ul>
<li>擫  大指骨下节下端用力，欲直如提千钧。</li>
<li>捺  食指著中节旁。（此上二指主力）</li>
<li>钩  中指著指尖，钩笔下。</li>
<li>揭  名指著指外，爪肉际揭笔上。</li>
<li>抵  名指揭笔，中指抵住。</li>
<li>拒  中指钩笔，名指拒定。（此上二指主转运）</li>
<li>导  小指引名指过右。</li>
<li>送  小指送名指过左。（此上一指主来往）</li>
<li>右名拨镫法。拨者笔管著中指、名指尖，圆活易转动也。镫即马镫，笔管直则虎口间如马镫也。足踏马镫浅，则易出入；手执笔管浅，则易转动也。</li>
<li>
<p>右指法。</p>
</li>
<li>
<p>枕腕  以左手枕右手腕。</p>
</li>
<li>提腕  肘著案而虚提手腕。</li>
<li>悬腕  悬著空中最有力。（今代惟鲜于郎中善悬腕书。余问之，瞑目伸臂曰：“胆，胆，胆！”）</li>
<li>
<p>右腕法。</p>
</li>
<li>
<p>大凡学书，指欲实，掌欲虚，管欲直，心欲圆。</p>
</li>
<li>
<p>右手法。</p>
</li>
<li>
<p>撮管  以拨橙指法撮管头，大字草书宜用之，书壁尤佳。</p>
</li>
<li>𢳇管  以大指小指倒垂执管，𢳇三指攒之，就地书大幅屏障。</li>
<li>捻管  大指与中三指捻管头书之，侧立案左，书长幅钓字。</li>
<li>握管  四指中节握管，沉著有力，书诰、勅、榜、疏。</li>
<li>右变法。</li>
</ul>
<h2 id="_2">〇第二 血法</h2>
<ul>
<li>蹲  七分三折，管直心圆。</li>
<li>驻  七分力到水聚。</li>
<li>提  三分大指下节骨竦水下。</li>
<li>捺  九分力满。</li>
<li>过  十分疾过。</li>
<li>抢  各有分数，圆蹲直抢，偏蹲侧抢，出锋空抢。</li>
<li>衄  三分三摇笔杀力。</li>
<li>字生于墨，墨生于水，水者字之血也。笔尖受水，一点已枯矣。水墨皆藏于副毫之内，蹲之则水下，驻之则水聚，提之则水皆入纸矣。捺以匀之，抢以杀之、补之，衄以圆之。过贵乎疾，如飞鸟惊蛇，力到自然，不可少凝滞，仍不得重改。</li>
</ul>
<h2 id="_3">〇第三 骨法</h2>
<ul>
<li>提  竦大指下节骨下端，提尾驻飞。</li>
<li>纵  和大指下节骨下臼，蹲首驻捺衄过。</li>
<li>字无骨，为字之骨者，大指下节骨是也。提之则字中骨健矣，纵之则字中骨有转轴而活络矣。提者大指下节骨下端小竦动也，纵者骨下节转轴中筋络稍和缓也。</li>
</ul>
<h2 id="_4">〇第四 筋法</h2>
<ul>
<li>藏  首尾蹲、抢。（解藏、度二字，则无死笔，活处在筋也）</li>
<li>度  中间空中飞度。</li>
<li>字之筋，笔锋是也。断处藏之，连处度之。藏者首尾蹲、抢是也，度者空中打势，飞度笔意也。</li>
<li>
<p>右字法。（一画亦要藏、度，不专是断处，连处）</p>
</li>
<li>
<p>中指下贯上，左贯右，笔中柔。</p>
</li>
<li>名指上贯下，右贯左，笔中韧。</li>
<li>右指法。</li>
</ul>
<h2 id="_5">〇第五 肉法</h2>
<ul>
<li>捺满。</li>
<li>提飞。</li>
<li>字之肉，笔毫是也。疏处捺满，密处提飞。平处捺满，险处提飞。捺满即肥，提飞则肥者毫端分数足也，瘦者毫端分数省也。</li>
<li>
<p>右字法。</p>
</li>
<li>
<p>笔  字一寸，蹲七厘，提五厘，捺九厘，画一分。以是为率，清劲递减三厘。初学提活、蹲轻，则肉圆；老成提紧、蹲重，则肉䟐趐。（如万岁枯藤䟐趐也，季海笔在画中，力出字外，用此也）</p>
</li>
<li>纸  强弱有分数，笔力临时斟酌之。水太渍则肉散，太燥则肉枯。干研墨则湿点笔，湿研墨则干点笔。墨太浓则肉滞，太淡则肉薄。粗即多累，积则不匀。</li>
<li>磨墨之法，重按轻推，远行近折。</li>
<li>砚  池宽面细，每夕一洗，则水墨调匀，血肉得所。端石惟取细润停水，歙石惟取缜涩发墨兼之，斯为宝矣。</li>
<li>凡磨墨不得用砚池水，令墨滞笔冱，须以水滴汲新水，临时斟酌之。凡书不得自磨墨，令手颤、筋骨大强，是大忌也。</li>
<li>初学须用佳纸今后不怯，须用恶笔今后不择笔。</li>
<li>右用笔分数，通论纸、墨、砚等。</li>
</ul>
<h2 id="_6">〇第六 平法</h2>
<ul>
<li>偃一，首抢下，尾抢上。</li>
<li>仰一，首抢上，尾抢下。</li>
<li>平一，首抢平，尾抢平。</li>
<li>勒一，上平，中仰，下偃，空中远抢，以杀其力，如勒马之用缰也。凡尾提处，观其笔燥湿何如，燥则驻蹲捺而实抢以补之，其次蹲而不捺，其次驻而不蹲，其次提而不驻即实抢之。湿则提起即空抢可也。</li>
<li>凡平画忌如算子。终篇展玩，不见横画，始是书法。</li>
</ul>
<h2 id="_7">〇第七 直法</h2>
<ul>
<li>垂露丨，首抢上，尾抢上，分四停各半之。</li>
<li>悬针丨，首抢上，尾抢下，空出分五停，上二下一。</li>
<li>向丨，首抢左上右，右上左，尾抢左上左，右上右，偏蹲偏驻，侧抢侧过，分五停，上二下二。</li>
<li>背丨，与向反。</li>
<li>努丨【竖钩】 首抢右筑锋，尾抢上，左衄讫趯出，分七停，上一下一，藏趯亦可。</li>
<li>𠍼  首抢中心，上出，字分尽处空中落下，画分尽处蹲之。尾抢上出空中，力尽止，垂露、悬针、向、背、努等笔皆有之，肥瘠以字分为称，长短随偏傍所宜用。</li>
</ul>
<h2 id="_8">〇第八 圆法</h2>
<ul>
<li>侧丶，点之变无穷，皆带侧势蹲之，首尾相顾，自成三过笔。有偃、仰、向、背、飞、伏、立等势，柳叶、鼠矢、蹲鸱、栗子等形。散水氵，上侧，中偃，下仰横，二停以四停，上内一，中外二，下自外四至内三。</li>
<li>联飞灬，四点相随，偃前以后横。（起偃煞横）</li>
<li>烈火灬，外相向而偃，内相随而仰。</li>
<li>曾头丷，对向贵从，上开下合。</li>
<li>其脚八，相背贵横，上合下开。</li>
<li>啄丿，点首撇尾，左出微仰，如鸟喙之啄物。</li>
<li>掠丿，点首撇尾，右出微仰，如篦之掠发。</li>
<li>撇  背撇丿，首圆蹲过，作悬针法左出。向撇丿，首偏蹲右顾左转，作向竖尾悬针左出，如手前后撇物。</li>
<li>波乀、从乀五停，首一，中三，尾一。横乀五停，首一，中二，尾二。大体作仰画不蹲，以锋傍裹空蹲，三面力到，顺指攲下，力满微驻仰出，三过笔中又有三过，如水波之起伏。</li>
<li>拔乀，先作左撇飞笔，侧打锋不蹲，顺势鼓下，力满微驻仰出，三过笔，如手拔物。</li>
<li>逴辶，上点如右足立定，取力下屈如右股三折，取势下拔如右足之逴沟壑。</li>
<li>策一，重提轻蹲，圆锋左出，势尽仰收，如鞭之策马，力在著物处。</li>
<li>磔乀，偏蹲偏驻，疾过缓出，首尾自藏。须先作上啄，取势如裂帛，力在裂外。</li>
<li>挫【】，因前笔衄出，或上或下，或左或右，皆衄法也。</li>
<li>打丶，提锋空中打下，乃点法之长者。</li>
<li>打勾【】，右打反趯抱腹。</li>
<li>趯下丨【竖钩】，前笔末蹲锋提趯，抱身贵短。</li>
<li>背抛乚，向𠍼仰勒反趯，趯贵宽圆，或仰背偃，或作垂露平，或作悬针平，或作圆趯，如背手抛物。</li>
<li>大背抛【横斜钩】，仰勒衄，左努挑，或偃勒衄，右背挑，长短屈伸，各随字形。</li>
<li>挑乚，右背𠍼，仰勒反趯，趯贵抱腹而清。</li>
<li>戈【】，提空中斫下，势尽【】，或仰趯抱身【】，或收趯归腹乀，或反趯向左，大体如向右竖，而左右顾盼反趯之，势欲飞。有斫戈，有筑戈，有反戈，有飞戈。</li>
<li>勾裹【横折钩】，偃勒向𠍼趯，或仰勒背𠍼趯，勾努勒努趯，或偃向，或仰背。</li>
<li>双包乃，左先作向撇，撇尾停笔取势，飞笔随势包撇，势𠍼打间对撇首，打背随勒尾，平撇尾。</li>
<li>双裹乃，法与双包同，但自撇首偏蹲取势，势远则勒短裹撇。</li>
<li>平方匚，上平，旁向，下偃；匚或上仰，旁背，下平。</li>
<li>飞方匚，上飞平，旁飞向，下飞偃。飞者，空中飞笔，紧提转腕疾出也。</li>
</ul>
<h2 id="_9">〇第九 方法</h2>
<ul>
<li>八面  俱满者方可提飞【】。</li>
<li>九宫  八面点画皆拱中心【】。</li>
<li>结构  随字点画多少，疏密各有停分，作九九八十一分界画均布之。先于锺、王、虞、颜法帖上以朱界画印，印讫视帖中字画分数，一一临拟。仍欲察其屈伸变换本意，秋毫勿使差失。四家字体既熟，方可旁及诸家。法帖字大，以小印分数蹙之；法帖字小，以大印分数展之。虽以《黄庭》《乐毅》，展为方丈可也。又以朱界画印印纸，或棐板漆之，取许慎《说文》偏旁字样，一一依法区处。务要简易精熟，外妍美而内遒健，各各自佳矣。</li>
<li>均方  长者目两减阔罒，短者罒两减长【】，小者【】四减字形【】，虽有长短阔狭小大，行中须留空地，仍须写空中势，须偏著右，或亦各一分。（分窠法）</li>
</ul>
<h2 id="_10">〇第十 分布法</h2>
<ul>
<li>布方  中展圆则疏者均方，中蹙圆则密者均方。点画孤单者展一画，“大、人、卜”之类是也。重并者蹙之一旁，“棗、轉、影、欒、嶽、麓、森”之类是也。古者所无，不得擅写。</li>
<li>映带  凡偏傍不相称者，屈伸点画以避之。太繁者减除之，太疏者补续之，必古人有样，乃可用耳。</li>
<li>变换  字之中点画重并者，随宜屈伸以变换之。点不变谓之布棋，画不变谓之布算子，若“一、馬、三、冊”是也。字之中偏傍重并者，随宜开合而变换化之，间合间开之类“林、晶、炎、焱”是也。</li>
<li>体样  随字变体，随体识样。字形有孤单、重并、并累、攒积之体，须据许慎《说文》为主而分布之。“一、二”为孤，“日、月”为单，“棗、炎”为重，“林、竝”为并，“轉、影”为并，“晶、焱”为累，“墅、樣”为攒，“爨、郁”为积，以此为例，广推求之。</li>
<li>字间  对者宜疏，疏者宜密。</li>
<li>行白  对者宜等，间者宜半。</li>
<li>篇段  平、起、伏，六分之一平，其三起，最后二分伏。平者圆稳而平画多也，起者振 动而仰画多也，伏者收敛而多偃画也。</li>
</ul>
<h2 id="_11">〇第十一 变法</h2>
<ul>
<li>情  喜怒哀乐，各有分数。喜即气和而字舒，怒则气粗而字险，哀即气郁而字敛，乐则气平而字丽。情有重轻，则字之敛舒险丽亦有浅深，变化无穷。</li>
<li>气  清和肃壮，奇丽古澹，互有出入者是。窗明几净，气自然清。笔墨不滞，气自然和。山水仙隐，气自然肃。珍怪豪杰，气自然奇。佳丽园池，气自然丽。造化上古，气自然古。幽贞闲适，气自然澹。八种交相为用，变化又无穷矣。</li>
<li>形  字形八面，迭递增换，一面变，形凡八变。两面变，形凡五十六变。三面以上，变化不可胜数矣。</li>
<li>势  形不变而势所趋背各有情态。势者，以一为主，而七面之势倾向之也。</li>
</ul>
<h2 id="_12">〇第十二 法书</h2>
<ul>
<li>真  锺繇《力命》《克捷》《宣示》。王羲之《乐毅》《画赞》《黄庭》《告誓》《霜寒》。王献之《洛神》。六朝不知名氏《曹娥》。羊叔子《遗教序》。陶弘景《瘗鹤》《旧馆坛》。智永《千文》。虞世南《孔子庙碑》。欧阳询《九成宫》《化度寺》《虞恭公》。褚遂良《哀册》《圣教》。张旭《郎官》。颜真卿《麻姑坛》《放生池》《中兴颂》《干禄字》《东方朔》。柳公权《陀罗尼》。</li>
<li>行  锺繇《丙舍》。吴人《羸顿》《雪寒》《长风》。羲之《兰亭》《极寒》《苦热》《官奴》《快雪》《来禽》《奉橘》《圣教序》《开元寺》《十七帖》。献之《地黄》《岁终》《卫军》《授衣》《阿姨》《鹅群》《岁尽》《夏日》《奉对》《思恋》《天宝》《吴兴》《黄门》《山阴》《东家》《转胜》《相过》《鹅还》《触事》《夏节》《恨深》《黄耆》《礜石》《骆驿》《月内》《尊体》。谢安《八月五日》。褚遂良《枯树赋》。李邕《岳麓》《娑罗树》。张从申《玄静》。</li>
<li>《淳化法帖》  诸帖之祖，王著模刻，深得古意，不见真迹，得此足矣。</li>
<li>《绛帖》  《淳化》之子，潘师旦模刻，骨法清劲，足正王著肉胜之失。然骏马露骨，又未免羸瘠之憾。</li>
<li>《潭帖》  《淳化》之子，宝月大师模，风韵和雅，血肉停匀，但形势俱圆，颇乏峭健之气。</li>
<li>《大观帖》  《淳化》之弟，蔡京模刻，京沉酣富贵，恣意粗率，笔偏手纵，非复古意，赖刻手精工，犹胜他帖耳。</li>
<li>《太清楼续阁帖》  刘焘模勒，工夫精致，亚于《淳化》，肥而多骨，求备于王著，乃失之粗硬，遂少风韵。</li>
<li>《戏鱼堂帖》  刘次庄模，在《淳化》翻刻中颇为有骨格者，淡墨搨尤佳。</li>
<li>《武冈》《修内司》《福州》帖  皆有可观，《鼎帖》石硬而刻手不精，虽博而乏古意。</li>
<li>《星凤楼帖》  曹士冕模刻，工致有余，清而不浓，亚于《太清续帖》也。《玉麟堂帖》吴琚模刻，浓而不清，多杂米家笔仗。</li>
<li>《宝晋斋帖》  曹之格模刻，《星凤》之子，在诸帖为最下，今佳帖难得，学者赖此得见晋唐人仿佛耳。</li>
<li>《百一帖》  王万庆模刻，笔意清遒，雅有胜趣，恨刻手不精妙耳。</li>
<li>《二王帖》  搜拾二王行草书小帖略备，但本非能书人模勒，故博而不精。</li>
</ul>
<p>右十二章，大要笔圆字方，傍密间豁，血浓骨老，筋藏肉洁，笔笔造古意，字字有来历，日临名书，毋吝纸笔，工夫精熟，久自得之矣。</p></div>
	
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                TOC
                </li>
                <nav class="toc">
                    <div class="toc">
<ul>
<li><a href="#_1">〇第一 执笔法</a></li>
<li><a href="#_2">〇第二 血法</a></li>
<li><a href="#_3">〇第三 骨法</a></li>
<li><a href="#_4">〇第四 筋法</a></li>
<li><a href="#_5">〇第五 肉法</a></li>
<li><a href="#_6">〇第六 平法</a></li>
<li><a href="#_7">〇第七 直法</a></li>
<li><a href="#_8">〇第八 圆法</a></li>
<li><a href="#_9">〇第九 方法</a></li>
<li><a href="#_10">〇第十 分布法</a></li>
<li><a href="#_11">〇第十一 变法</a></li>
<li><a href="#_12">〇第十二 法书</a></li>
</ul>
</div>
                </nav>                
            </ul>
            </div>
        
        <hr>

        <h2>Comments</h2>
<div id="disqus_thread"></div>
<script type="text/javascript">
    var disqus_shortname = 'xiiigame'; 
    var disqus_title = '[书论整理]元·陈绎曾《翰林要诀》';

    (function() {
        var dsq = document.createElement('script'); dsq.type = 'text/javascript'; dsq.async = true;
        dsq.src = 'https://' + disqus_shortname + '.disqus.com/embed.js';
        (document.getElementsByTagName('head')[0] || document.getElementsByTagName('body')[0]).appendChild(dsq);
    })();
</script>
<noscript>Please enable JavaScript to view the <a href="http://disqus.com/?ref_noscript">comments powered by Disqus.</a></noscript>
    </div>
        </div>
        
        <div class="span3">

            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Site
                </li>
            
                <li><a href="/archives.html">所有文章</a>
                <li><a href="/tags.html">分组标签</a>




            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Categories
                </li>
                
                <li><a href="/category/11-bu-kao-si-ji.html">11 布考斯基</a></li>
                <li><a href="/category/12-phaserxue-xi-zhong-xin-zu.html">12 Phaser学习中心组</a></li>
                <li><a href="/category/13-pyo.html">13 Pyo</a></li>
                <li><a href="/category/13-xiao-lu-gong-ju-bian-cheng-za-xiang.html">13 效率工具+编程杂项</a></li>
                <li><a href="/category/21-er-tong-shi-zi.html">21 儿童识字</a></li>
                <li><a href="/category/22-qin-zi-xie-zi.html">22 亲子写字</a></li>
                <li><a href="/category/23-qin-zi-ban-xue.html">23 亲子伴学</a></li>
                   
            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Links
                </li>

                <li>微信公众号“黄复雄”(xiiiGame):</li>
                <div align="center"><img src="http://blog.xiiigame.com/images/about/qrCodeXiiigame.jpg" /></div> 

                <li>《拼字》微信小游戏:</li>
                <div align="center"><img src="http://blog.xiiigame.com/images/about/qrCode.jpg" /></div> 

                <li><a href="http://www.xiiigame.com/example">拼字游戏(网页版)</a></li>
            </ul>
            </div>


            <div class="social">
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Social
                </li>
           
                <li><a href="https://github.com/Fusyong">GitHub</a></li>
                <li><a href="https://www.phaser-china.com/">Phaser小站</a></li>
            </ul>
            </div>
            </div>

        </div>  
    </div>     </div> 
<footer>
<br />
<p><a href="">嬉戏实验室</a> &copy; 黄复雄 2020, Powered by <a href="http://getpelican.com/">Pelican</a></p>
</footer>

</div> <!-- /container -->
<script src="http://ajax.googleapis.com/ajax/libs/jquery/1.7.1/jquery.min.js"></script>
<script src="/theme/bootstrap-collapse.js"></script>
<script>var _gaq=[['_setAccount','UA-105243279-1'],['_trackPageview']];(function(d,t){var g=d.createElement(t),s=d.getElementsByTagName(t)[0];g.src='//www.google-analytics.com/ga.js';s.parentNode.insertBefore(g,s)}(document,'script'))</script>
<a href="https://github.com/Fusyong"><img style="position: absolute; top: 40px; right: 0; border: 0;" src="http://s3.amazonaws.com/github/ribbons/forkme_right_white_ffffff.png" alt="Fork me on GitHub" /></a>
 
</body>
</html>