<!DOCTYPE html>
<html lang="en">
<head>
    <meta charset="utf-8">
    <title>嬉戏实验室 - [书论整理]明·宋啬《书法纶贯》</title>
    <meta name="description" content="">
    <meta name="author" content="黄复雄">
    <meta name="viewport" content="width=device-width, initial-scale=1.0">

    <!-- Le HTML5 shim, for IE6-8 support of HTML elements -->
    <!--[if lt IE 9]>
    <script src="/theme/html5.js"></script>
    <![endif]-->

    <!-- Le styles -->
    <link href="/theme/bootstrap.min.css" rel="stylesheet">
    <link href="/theme/bootstrap.min.responsive.css" rel="stylesheet">
    <link href="/theme/local.css" rel="stylesheet">
    <link href="/theme/pygments.css" rel="stylesheet">

    <!-- So Firefox can bookmark->"abo this site" -->

</head>

<body>

<div class="navbar">
    <div class="navbar-inner">
    <div class="container">

         <a class="btn btn-navbar" data-toggle="collapse" data-target=".nav-collapse">
             <span class="icon-bar"></span>
             <span class="icon-bar"></span>
             <span class="icon-bar"></span>
         </a>

        <a class="brand" href="/">嬉戏实验室</a>
        <div class="nav-collapse">
        <ul class="nav">

            <li><a href="http://www.xiiigame.com">XiiiGame</a></li>
           
            <li><a href="/pages/about.html">About</a></li>
        </ul>
        </div>
        
    </div>
    </div>
</div>

<div class="container">
    <div class="content">
    <div class="row">

        <div class="span9">
    <div class='article'>
        <div class="content-title">
            <h1>[书论整理]明·宋啬《书法纶贯》</h1>
2020-07-17 周五

	by 		<a class="url fn" href="/author/huang-fu-xiong.html">黄复雄.</a>
 


        </div>
	
        <div>
<p><em>这是几年前整理的十篇书论。版本来源比较杂，谨供一般性阅读。</em></p>
<p><strong>书法纶贯</strong>
<em>明·宋啬</em></p>
<h2 id="_1">〇自题</h2>
<p>事无大小，以粗心浮气当之，未有得者。故必先澄神。神定矣，方究执笔与用腕。执笔用腕，人工也。五指之间，布置各异，作用不同，必人与器相习，腕乃可用。用腕惯，字法得三四矣。然后论正锋藏锋，此器与事交时也。事事之始，必先临摹。临摹者，听命古人者也。临摹既久，试之结构。结构者，听命我者也。方圆疏密，结构中大端也。结构佳，字法得七八矣。然后论迟速，论纯熟。纯熟之后，气韵自生此中，或今或古，或能或神或逸，人与天参，有着力不得者。微乎微乎，言语道断矣。统论者，会十二列所不足而补之者也。钝椎居士宋啬书。</p>
<h2 id="_2">〇澄神</h2>
<p>潘之淙曰：“书，心画也。必先乎心，而应乎手。若心手参差，执笔不紧，何以成文。”</p>
<p>蔡伯喈曰：“凡书，先默坐静思，口不出言，气不盈息，沉密神彩，如对至尊。”</p>
<p>王右军曰：“凡书之时，贵乎沉静，令意在笔前，字居心后。”</p>
<p>又曰：“精思熟察，然后下笔。”</p>
<p>唐太宗曰：“轻浮则俗薄而直置。”</p>
<p>虞永兴曰：“心神不正，书即欹斜；志气不和，字即颠仆。”</p>
<p>张怀瓘曰：“静而求之或存，躁而求之必失。”</p>
<p>《翰林禁经》曰：“凝神绝虑，不可烦躁。”</p>
<p>董思翁曰：“行书十行，不敌楷书一行。时习为之，以敛浮气。”</p>
<p>周莱峰曰：“陈雨泉作书，虽数十纸，意尝夷然。初亦不矜持，中亦不急迫，终亦不厌倦，所以成名。可见文章翰墨，必须有道之士乃可得之。即字即学，于此可见。”</p>
<h2 id="_3">〇执笔</h2>
<p>卫夫人茂漪曰：“学书先学执笔。”</p>
<p>虞伯施曰：“笔长不过六寸，真一，行二，草三。”</p>
<p>姜尧章曰：“真书执笔近头。行书宽纵，执宜稍远。草书流逸，执宜更远。”</p>
<p>卢隽曰：“拓大指，擫中指，拒名指、食指，辅中指、小指，抵名指，令掌心虚如握卵。《书断》称‘梁孟皇用笔尽势’者此也。”</p>
<p>丰道生曰：“双钩者，食指、中指圆曲如钩，与拇指相齐而撮管于指尖，则执笔挺直也。悬腕者，大字运上腕，小字运下腕，不使肉衬于纸，则运笔如飞也。实指者，三指齐撮于上，第四指抵管于下也。虚掌者，掌心虚可置卵也。”</p>
<p>赵宧光曰：“用大指挺管，食指钩，中指送，谓之单苞。食、中二指齐钩，名指独送，谓之双苞。”</p>
<p>卢隽曰：“置笔诸指之端，令转动自在。”</p>
<p>张怀瓘曰：“笔在指端则掌虚，运动适意。”</p>
<p>又曰：“执笔浅则坚，深则束。”</p>
<p>韦荣夫曰：“搦破管，画破纸。”</p>
<p>梁武帝曰：“执笔宽则书缓弱。”</p>
<p>姜尧章曰：“浅其执，牢其笔，实其指，虚其掌。执之欲紧，运之欲活。”</p>
<p>唐太宗曰：“指实则筋力均平，掌虚则运用便易。”</p>
<p>陆文裕曰：“执笔之法贵浅而病深。盖笔在指端则掌虚，笔居指半则掌实。掌虚则腾跃顿挫，生意在焉。掌实则回旋运动，如枢不转。”</p>
<p>赵宧光曰：“未作字先，管欲不死。已作字顷，指却不活，活则成字无骨。”</p>
<p>又曰：“执笔之法，与其伤近，宁过远；与其粘案，宁悬腕；与其浮动，宁坚执。古人有掣笔故事，后世有铁管学法。”</p>
<p>古人云：“书不入木，不如不学。”</p>
<p>又云：“无论作字不作字，时时有一物在我指端流转，其业自进。”</p>
<h2 id="_4">〇用腕</h2>
<p>姜白石曰：“不可以指运笔，当以腕运笔。”</p>
<p>又曰：“执笔在手，手不主运，运之在腕，腕不知执。”</p>
<p>黄山谷曰：“能使笔力悉从腕中来笔尾上，自当得意。”</p>
<p>赵凡夫曰：“正字全在用腕。用腕似难而实易，管直则求其用指不可得也。”</p>
<p>董玄宰曰：“唐人书皆回腕，宛转藏锋，能留笔住，不直率流滑。此书家相传秘诀。”</p>
<h2 id="_5">〇正锋</h2>
<p>欧阳信本曰：“秉笔必在圆正。”</p>
<p>姜尧章曰：“常欲笔锋在画中，则左右皆无失矣。”</p>
<p>《书法三昧》曰：“横画须直入笔锋，竖画须横入笔锋。”</p>
<p>陆俨山曰：“当其用锋，尝欲透纸。”</p>
<p>赵凡夫曰：“正锋不难于横画而难于竖画，不难于右拂而难于左撇，不难于点画而难于转折。”</p>
<p>又曰：“正锋全在握管。握管直，求其锋侧不可得也；握管斜，求其锋正不可得也。锋不正，不成画。画不成，字有独成者乎？”</p>
<h2 id="_6">〇临摹</h2>
<p>山谷老人曰：“古人学书不尽临摹，张于壁间，观之入神，则下笔时自随人意。”</p>
<p>《书指》曰：“取古人之书反覆熟观，闭目而索之，心中若有成字，然后举笔而追之，字成复细心比勘。”</p>
<p>姜尧章曰：“临书易失古人位置，而多得古人笔意。摹书易得古人位置，而多失古人笔意。临易进，摹易忘，经意与不经意也。”</p>
<p>王承烈曰：“虞七生平不临写，但心准目想而已。鄙夫于书翰，亦惟虚神静思以取之。”</p>
<p>唐太宗曰：“吾临古人书，不学其形势，惟在其骨力。及得骨力，形势自生。”</p>
<p>赵寒山曰：“直临本文，勿临带笔。本文成熟，带笔自随。随正文出，自然节奏。”</p>
<p>又曰：“凡玩一帖，须字字经意，掩卷记忆。不能记忆，开卷更玩，必使全记不忘而后已。记忆乃字之先天，结构乃字之后天。”</p>
<p>又曰：“临仿拓本，要作真迹想。”</p>
<p>又曰：“致此心于彼时风气中，始不失汉、魏、晋、唐风规。”</p>
<p>董宗伯曰：“临帖如骤遇异人，不必相其耳目手足头面，当观其举止笑语、真精神流露处。”</p>
<p>莫廷韩曰：“赵承旨长于临摹，不求形似，而神气咄咄逼真。其生平于古人书法，心醉神解，不自知为二也。”</p>
<p>丰道生曰：“意前笔后者，熟记古迹，于字形大小、偃仰平直、疏密纤浓，蕴藉于心，随物赋形，各得其理。”</p>
<h2 id="_7">〇结构</h2>
<p>王右军曰：“先构筋力，然后装束。”</p>
<p>赵凡夫曰：“游心字内能运笔，游心字外能结构。”</p>
<p>写得一画，方知用笔，写得二画，方知结构，书法能事尽此矣。（当云：“写一画必审用笔，写二画必讲结构，书法之能事基此矣。”）</p>
<p>字句说诗，笔画取字，皆最下乘。（谓在全篇全字结构也。）</p>
<p>笔势人人可自取，结构非学力不知。</p>
<p>能结构不能用笔，犹得成体。若但知用笔，不知结构，全不成形矣。用笔取虞，结构取欧。</p>
<p>结构易更，用笔难革。</p>
<p>用笔如聚材，结构如堂构。用笔如貌，结构如容。</p>
<p>真书挑剔，多不如少，少不如无，务于洁净精微。</p>
<p>省一笔，一笔功。省一曲，一曲功。当使有馀情，无馀形。情与势参。情者，势之体也。势者，形之体也。情如神，势如气，形如精。一字之间有精、气、神。微乎微乎。</p>
<p>作楷书，挑剔波折，似不可废，然但取带笔引锋，不可倚为结构作用。俗学不知，致力于此，去此便觉阙欠一肢者。然至于名流大家，挑剔波折，有无一致。</p>
<p>王右军曰：“用笔结字，须有偃有仰，有正有欹，或大或小，或短或长。”</p>
<p>单不宜小，复不宜大。腹不宜促，角不宜峻。</p>
<p>唐文宗皇帝曰：“为点必收，贵紧而重。为画必勒，贵涩而迟。为撇必掠，贵险而劲。为竖必努，贵战而雄。为戈必润，贵迟疑而右顾。为环必郁，贵蹙锋而缓转。为波必磔，贵三折而遣毫。”</p>
<p>姜白石曰：“点者，字之眉目，全在顾盼精神，有向有背，随字异形。从横画者，字之骨体，欲其坚正匀净，有起有止，长短合宜，结束沉实。波拂者，字之手足，其间伸缩异度，变化多端，要如鸟翼鱼鬛，有翩翩自得之态。挑剔者，字之步履，欲其峭拔遒紧。晋人为此，或带斜拂，或横引向外，至颜、柳始正锋为之。纯任正锋，则无飘逸之致。转折者，方圆之法，真多用折，草多用转。折欲少驻，驻则有力。转欲不滞，滞即不遒。然真以转而后融，草以折而后劲。”</p>
<p>悬针者，上努锐下，端若引绳。垂露者，下笔复上，捷收其势。即米老所谓无往不收、无垂不缩也。此两者皆欲笔锋极正，至精至熟，有意无意，然后工之。</p>
<p>折钗股者，欲其屈折圆而有力。屋漏痕者，欲其无起止之迹。锥画沙者，欲其匀而藏锋。壁坼路者，欲其无布置之巧。</p>
<p>徐会稽曰：“疏肥令密，密瘦令疏。”</p>
<p>莫云卿曰：“右军多内擫取法，大令多外拓取姿。”</p>
<p>董玄宰曰：“书家之法，须于一起一束处着力，一转一折处着力。”</p>
<p>谭真人曰：“点策蓄血气，顾盼含性情。”</p>
<p>《书法三昧》曰：“一字有一字之起止，朝揖顾盼。一行有一行之首尾，接下承上。”</p>
<h2 id="_8">〇方圆（参结构）</h2>
<p>崔子玉曰：“观其法象，俯仰有仪，方不中矩，圆不中规，抑左扬右，望之若欹。”</p>
<p>《变通异诀》曰：“方以圆成，圆由方得。舍方求圆，则骨气莫全。舍圆求方，则神气不润。”</p>
<p>赵凡夫曰：“过圆则弱而无骨，过方则刚而不韵。笔圆而用方，谓之遒。体方而用圆，谓之逸。逸近于媚，遒近于疏。媚则俗，疏则野，惟豫防其滥觞。”</p>
<p>智永《千文》学右军，其妙在圆，而晋人实无此圆。鲁公《画赞》学右军，其妙在方，而晋人实无此方。赵荣禄一生妙在烂熟，而晋人实无此烂熟。孙虔礼一生妙在疏旷，而晋人实无此疏旷。</p>
<h2 id="_9">〇疏密（参结构）</h2>
<p>姜白石曰：“疏欲风神，密欲苍老。”</p>
<p>袁昂《书评》曰：“蔡邕书骨气洞达，爽爽为神。”</p>
<p>东坡曰：“永禅师书，骨气深稳，体兼众妙，精能之至，反造疏淡。”</p>
<p>祝京兆曰：“小字易得局促，须令字内间架明整开阔，写起一似大体段。”</p>
<p>董宗伯曰：“劲利取势，虚和取韵，疏密相间，不用等匀。古人作字，似疏实密，如环无端。”</p>
<p>小字难于宽展而有馀，又以萧散古淡为贵，游刃有馀地。此作小楷秘诀，刻秦汉小印秘诀。自学柳诚悬，方悟用笔古淡处。</p>
<p>赵凡夫曰：“笔逾少，字逾难。”</p>
<h2 id="_10">〇迟速</h2>
<p>《笔势论》曰：“缓笔定其形势，忙则失其规矩。”</p>
<p>欧阳率更曰：“最不可忙，忙则失势。次不可缓，缓则骨痴。”</p>
<p>姜尧章曰：“迟以取妍，速以取劲。专事迟则无神气，专事速则多失势。”</p>
<p>孙过庭曰：“劲速者超逸之机，迟留者赏会之致。”</p>
<p>《书诀》曰：“未能速而速谓之狂驰，不当迟而迟谓之淹滞。狂驰则形势不全，淹滞则骨肉重慢。”</p>
<p>陆俨翁曰：“下笔之始，须藏锋转腕，前缓后急。”</p>
<p>赵寒山曰：“缓下笔不惟谬妄不侵，即败笔可补。”</p>
<h2 id="_11">〇纯熟</h2>
<p>谭景升曰：“心不疑乎手，手不疑乎笔，然后知书之道。”</p>
<p>东坡先生曰：“作字要手熟，则神气完实而有馀韵。”</p>
<p>陆俨山曰：“张伯英临池学书，池水尽墨。锺元常入抱犊山十年，木石俱黑。王羲之五十二岁而书成。永禅师不下楼者四十馀年。要非一朝一夕之故也。”</p>
<p>董宗伯曰：“砚成臼，墨成池，不是羲之即献之。此言书贵熟也。黄公望论画亦云：‘画得熟，自然笔法出现。’”</p>
<h2 id="_12">〇气韵</h2>
<p>郭若虚曰：“气韵本乎运心，神采生于用笔。”</p>
<p>姜尧章曰：“作书全以风神超迈为主。”</p>
<p>襟韵不高，记忆虽多，莫湔尘俗。若便风神萧散，下笔便当过人，淘洗俗姿，则妙处自见。</p>
<p>董玄宰曰：“晋人书取韵，唐人书取法，宋人书取意。或曰：‘意不胜法乎？’不然。宋人自以其意为书耳，非能有古人之意也。”</p>
<p>晋书无门，唐书无态。学唐乃能入晋。</p>
<p>赵凡夫曰：“晋人法度，不露圭角，无处揣摹，直以韵胜。唐人法度，历历可数。”</p>
<p>不学唐字无法，不学晋字无韵。谓晋无法、唐无韵，不可也。晋法藏于韵，唐韵拘于法。薄唐趋晋，十九谬妄。晋人以无意得之，唐人以有意得之，宋、元诸人有意而时得时失。今之书家无意求，亦不知所得者何物。</p>
<p>《禁经》曰：“有功无性，神采不生。有性无功，神采不变。”</p>
<h2 id="_13">〇统论</h2>
<p>董玄宰曰：“落笔便思破庸庸之习。”</p>
<p>下笔须沉着，虽一点一画之间，皆须三过其笔。</p>
<p>画多则分仰覆，以别其势；竖多则分向背，以成其体。</p>
<p>赵凡夫曰：“点画不得着粗气，运转不得着俗气，挑趯不得有苦气，顾盼不得有稚气，引带不得有杂气。”</p>
<p>方圆肥瘦，我自能主，谓之骨。缓急从意，流转不穷，谓之脉。取法乎上，不蹈时俗，谓之格。情游物外，不囿法中，谓之调。</p>
<p>右军书无一笔不到，而能处处流转，无一笔粗俗，而能字字用力，非时时着意在在忘形者不能。</p>
<p>仿大字作小字，欲其纵也；仿小字作大字，欲其操也。更进于此曰：仿纵逸帖为修整书，仿修整帖为纵逸书。</p>
<p>仿书胜临摹者，心目不敌也。先泛观后研察者，神貌不敌也。流览得其精神，摹勒得其形似。得神遗形者高，得形遗神者卑。形失易革，神失难知。</p>
<p>后世以笔锋掩书，已自俗谬。至于近代又以墨汁掩书，尤可鄙矣。古人偶然落笔，浓淡失所，所谓不伤于书可尔，若借此遮丑，法果如是乎？</p>
<p>有馀势则隽，有馀笔则清，有馀楮则宽，有馀意则远。</p>
<p>画得出，竖得出，撇得，点得，辏得，便是书法。</p>
<p>刚柔相济，权正相兼，平险相错，筋肉相着，古今相参，圆阙相让，纤涩相宣，理事相符，意兴相发，字法之能事毕矣。一于刚则不和，一于柔则不振，一于权则不典，一于正则不韵，一于平易则庸，一于险怪则丑，一于筋骨则疏，一于皮肉则俗，一于古则不妍，一于今则不雅，一于圆则描，一于阙则残，一于纤则弱，一于涩则枯，一于理则不通，一于事则不合，一于意则滞，一于兴则狂。理谓字义，事谓字体，意谓用笔结构，兴谓格调机势。</p>
<p>孙过庭曰：“初学分布，但求平正。既知平正，务追险绝。既能险绝，复归平正。”</p>
<p>姜尧章曰：“真书以平正为善，此世俗之论也。古今真书之妙，无出锺、王二家，皆潇洒纵横，何拘平正？唐以书判取士，同时士大夫类有科举习气，加以虞、欧、颜、柳前后相望，入矩应规，无复魏、晋飘逸之气矣。且字之长短小大、斜正疏密，天然不齐，孰能一之？魏、晋书法之高，良由各尽字之真态，不以私意参之耳。”</p>
<p>董玄宰曰：“小楷法欲可展为方丈者，乃尽势也。题榜书跌宕自在，一如细书，唯米襄阳近之。”</p>
<p>梁武帝曰：“婉婉暧暧，视之不足。棱棱凛凛，常有生气。”</p>
<p>右军曰：“十迟五急，十曲五直，十藏五出，十起五伏。”</p>
<p>《白云先生书诀》曰：“望之惟逸，发之惟靖。”</p>
<p>卢隽曰：“认势。”（有一章之势，有一字之势，有一点一画之势。）</p>
<p>《翰林粹言》曰：“学古人书，得形体不如得笔法，得笔法不如得气象，须因其近似而习之。”</p>
<p>董内直《书诀》曰：“左欲去嘴，右欲去肩。乍徐还疾，忽往复收。”</p></div>
	
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                TOC
                </li>
                <nav class="toc">
                    <div class="toc">
<ul>
<li><a href="#_1">〇自题</a></li>
<li><a href="#_2">〇澄神</a></li>
<li><a href="#_3">〇执笔</a></li>
<li><a href="#_4">〇用腕</a></li>
<li><a href="#_5">〇正锋</a></li>
<li><a href="#_6">〇临摹</a></li>
<li><a href="#_7">〇结构</a></li>
<li><a href="#_8">〇方圆（参结构）</a></li>
<li><a href="#_9">〇疏密（参结构）</a></li>
<li><a href="#_10">〇迟速</a></li>
<li><a href="#_11">〇纯熟</a></li>
<li><a href="#_12">〇气韵</a></li>
<li><a href="#_13">〇统论</a></li>
</ul>
</div>
                </nav>                
            </ul>
            </div>
        
        <hr>

        <h2>Comments</h2>
<div id="disqus_thread"></div>
<script type="text/javascript">
    var disqus_shortname = 'xiiigame'; 
    var disqus_title = '[书论整理]明·宋啬《书法纶贯》';

    (function() {
        var dsq = document.createElement('script'); dsq.type = 'text/javascript'; dsq.async = true;
        dsq.src = 'https://' + disqus_shortname + '.disqus.com/embed.js';
        (document.getElementsByTagName('head')[0] || document.getElementsByTagName('body')[0]).appendChild(dsq);
    })();
</script>
<noscript>Please enable JavaScript to view the <a href="http://disqus.com/?ref_noscript">comments powered by Disqus.</a></noscript>
    </div>
        </div>
        
        <div class="span3">

            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Site
                </li>
            
                <li><a href="/archives.html">所有文章</a>
                <li><a href="/tags.html">分组标签</a>




            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Categories
                </li>
                
                <li><a href="/category/11-bu-kao-si-ji.html">11 布考斯基</a></li>
                <li><a href="/category/12-phaserxue-xi-zhong-xin-zu.html">12 Phaser学习中心组</a></li>
                <li><a href="/category/13-pyo.html">13 Pyo</a></li>
                <li><a href="/category/13-xiao-lu-gong-ju-bian-cheng-za-xiang.html">13 效率工具+编程杂项</a></li>
                <li><a href="/category/21-er-tong-shi-zi.html">21 儿童识字</a></li>
                <li><a href="/category/22-qin-zi-xie-zi.html">22 亲子写字</a></li>
                <li><a href="/category/23-qin-zi-ban-xue.html">23 亲子伴学</a></li>
                   
            </ul>
            </div>


            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Links
                </li>

                <li>微信公众号“黄复雄”(xiiiGame):</li>
                <div align="center"><img src="http://blog.xiiigame.com/images/about/qrCodeXiiigame.jpg" /></div> 

                <li>《拼字》微信小游戏:</li>
                <div align="center"><img src="http://blog.xiiigame.com/images/about/qrCode.jpg" /></div> 

                <li><a href="http://www.xiiigame.com/example">拼字游戏(网页版)</a></li>
            </ul>
            </div>


            <div class="social">
            <div class="well" style="padding: 8px 0; background-color: #FBFBFB;">
            <ul class="nav nav-list">
                <li class="nav-header"> 
                Social
                </li>
           
                <li><a href="https://github.com/Fusyong">GitHub</a></li>
                <li><a href="https://www.phaser-china.com/">Phaser小站</a></li>
            </ul>
            </div>
            </div>

        </div>  
    </div>     </div> 
<footer>
<br />
<p><a href="">嬉戏实验室</a> &copy; 黄复雄 2020, Powered by <a href="http://getpelican.com/">Pelican</a></p>
</footer>

</div> <!-- /container -->
<script src="http://ajax.googleapis.com/ajax/libs/jquery/1.7.1/jquery.min.js"></script>
<script src="/theme/bootstrap-collapse.js"></script>
<script>var _gaq=[['_setAccount','UA-105243279-1'],['_trackPageview']];(function(d,t){var g=d.createElement(t),s=d.getElementsByTagName(t)[0];g.src='//www.google-analytics.com/ga.js';s.parentNode.insertBefore(g,s)}(document,'script'))</script>
<a href="https://github.com/Fusyong"><img style="position: absolute; top: 40px; right: 0; border: 0;" src="http://s3.amazonaws.com/github/ribbons/forkme_right_white_ffffff.png" alt="Fork me on GitHub" /></a>
 
</body>
</html>